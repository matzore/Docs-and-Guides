# Εσωτερικός Κανονισμός Λειτουργίας Ραδιοφωνικού Σταθμού Πανεπιστημίου Κρήτης (Ματζόρε FM 89.1)

### Άρθρο 1: Νομική υπόσταση και εκπροσώπηση
1. Ο Ραδιοφωνικός Σταθμός Πανεπιστημίου Κρήτης (Ματζόρε FM 89.1) αποτελεί πολιτιστική ομάδα φοιτητών του Πανεπιστημίου Κρήτης, με έδρα την Πανεπιστημιούπολη Ρεθύμνου, που βρίσκεται στου Γάλλου.
2. Υπάγεται θεσμικά στο Πανεπιστήμιο Κρήτης, διοικείται από εβδομαδιαία Γενική Συνέλευση των μελών του και εκπροσωπείται νομικά από τον/την εκάστοτε Αντιπρύτανη Φοιτητικής Μέριμνας ή άλλο εκπρόσωπο, ορισμένο από τη Σύγκλητο του Πανεπιστημίου.

### Άρθρο 2: Σκοποί λειτουργίας
1. Η παροχή στην κοινότητα του Πανεπιστημίου της Κρήτης αλλά και ευρύτερα, μέσου δημόσιας ελεύθερης έκφρασης ιδεών και απόψεων. Εξαίρεση αποτελεί οποιαδήποτε μορφή ρατσιστικού, φασιστικού και σεξιστικού λόγου, καθώς και οποιαδήποτε παραβίαση των ανθρωπιστικών αρχών που ορίζονται στην παρ. 2 του πρώτου άρθρου του εσωτερικού κανονισμού λειτουργίας του Πανεπιστημίου Κρήτης.
2. Η ανάδειξη των ζητημάτων που αφορούν την ακαδημαϊκή κοινότητα, των φοιτητικών και κοινωνικών αγώνων, καθώς και πολιτιστικών δράσεων εντός και εκτός Πανεπιστημίου.
3. Η ανάδειξη καλλιτεχνικών εκφάνσεων που αποκλείονται ή προβάλλονται ελάχιστα από τα υπόλοιπα μέσα δημόσιας έκφρασης, με έμφαση σε χαρακτηριστικά όπως η διαχρονικότητα, η παράδοση, η πρωτοπορία και ο πειραματισμός.
4. Η ανάδειξη επιστημονικών και ερευνητικών ζητημάτων, η εκλαΐκευση της επιστήμης και η καταπολέμηση φαινομένων ψευδοεπιστήμης και παραπληροφόρησης.
5. Η ανάδειξη τεχνολογιών φιλικών προς το περιβάλλον και η τεχνική τεκμηρίωσή τους, με σκοπό την διάδοση της γνώσης, την προώθηση του πειραματισμού, και της απόκτησης σχετικής εμπειρίας από τους φοιτητές του Πανεπιστημίου.

### Άρθρο 3: Βασικές αρχές
1. Ο Ματζόρε FM 89.1 έχει μη κερδοσκοπικό χαρακτήρα και βασίζεται αποκλειστικά στην εθελοντική δράση των μελών του, τη στήριξη του Πανεπιστημίου, και την ενδεχόμενη στήριξη των ακροατών του.
2. Ο Ματζόρε FM 89.1 δεν έχει έσοδα από διαφημίσεις ή οποιαδήποτε μορφή προώθησης οικονομικών ή εμπορικών συμφερόντων τρίτων, ενώ αντιτίθεται στην εμπορευματική κουλτούρα και τον υπερκαταναλωτισμό.
3. Όλες οι εργασίες που αφορούν τη λειτουργία και συντήρηση του εξοπλισμού, καθώς και οι ραδιοφωνικές παραγωγές του σταθμού, διεκπεραιώνονται από μέλη του εθελοντικά, χωρίς χρηματικό ή άλλο αντίτιμο ή αν δεν υπάρχει αυτή η δυνατότητα, ούτε η δυνατότητα αναζήτησης βοήθειας από φοιτητές γνώστες του αντικειμένου (π.χ. φοιτητές του Τ.Ε.Ι. Ρεθύμνου ή παραγωγοί του ραδιοφωνικού σταθμού του Πανεπιστημίου Κρήτης στο Ηράκλειο), τότε αναζητείται η βοήθεια κάποιου επαγγελματία.
4. Ο Ματζόρε FM 89.1 δεν απασχολεί μόνιμο προσωπικό, ούτε δύναται το Πανεπιστήμιο να συνάπτει συμβάσεις έργου ή εργασίας με τρίτους εκ μέρους του Ματζόρε FM 89.1.
5. Ο Ματζόρε FM 89.1 δεν έχει ειδησεογραφικό χαρακτήρα, δεν έχει συντακτική ομάδα και δεν εκπέμπει δελτίο ειδήσεων.
6. Ο Ματζόρε FM 89.1 δεν φέρει ευθύνη για το περιεχόμενο των ραδιοφωνικών παραγωγών των μελών του, η ευθύνη αυτή βαρύνει το εκάστοτε μέλος ξεχωριστά ως ιδιώτη.
### Άρθρο 4: Οργανωτική δομή
1. Ο Ματζόρε FM 89.1  διοικείται αποκλειστικά από εβδομαδιαία Γενική Συνέλευση των μελών του, πρακτικά της οποίας αναρτώνται στην διαδικτυακή του ιστοσελίδα.
2. Η Γενική Συνέλευση είναι ανοιχτή στον καθένα ώστε να έχει τη δυνατότητα να παρακολουθήσει τη λειτουργία της, να κάνει παρατηρήσεις για τη λειτουργία του σταθμού ή το περιεχόμενο του προγράμματος, να ενημερώσει για κάποιο θέμα, ή να εγγραφεί ως μέλος. Δυνατότητα λήψης αποφάσεων ωστόσο έχουν μόνο τα παρόντα μέλη.
3. Στον Ματζόρε FM 89.1 δεν δύναται να δημιουργηθούν άλλες δομές λήψης αποφάσεων πέραν της Γενικής Συνέλευσης, όπως Διοικητικό Συμβούλιο, Προεδρείο κλπ, προς αποφυγή δημιουργίας ιεραρχιών εντός της ομάδας.
4. Η Γενική συνέλευση δύναται να ορίσει προσωρινές ή μόνιμες ομάδες εργασίας, που συνεδριάζουν και δρουν εκ μέρους της ανεξάρτητα, αλλά σε κάθε περίπτωση δίνουν αναφορά για το έργο τους. Δικαίωμα συμμετοχής στις ομάδες εργασίας έχουν όλα τα μέλη του σταθμού.
5. Μέλη στην ομάδα μπορούν να εγγραφούν τα άτομα που έχουν παρευρεθεί σε δύο τουλάχιστον συνεχόμενες συνεδρίες της Γενικής Συνέλευσης.
6. Τα μέλη διαγράφονται από την ομάδα κατόπιν αίτησής τους ή κατόπιν απόφασης Γενικής Συνέλευσης, σύμφωνα με το άρθρο 5 του παρόντος κανονισμού.
7. Ο σταθμός διατηρεί ηλεκτρονικό μητρώο μελών μέσω του οποίου τα μέλη μπορούν να έχουν. πρόσβαση στις υποδομές του σταθμού
8. Κατά την εγγραφή τους τα μέλη καταχωρούνται στο ηλεκτρονικό μητρώο μελών με το ονοματεπώνυμό τους, την διεύθυνση ηλ. ταχυδρομείου τους και τον αριθμό κινητού τηλεφώνου τους.
9. Κατά την διαγραφή τους, τα μέλη παραμένουν στο ηλεκτρονικό μητρώο του σταθμού, εκτός αν αιτηθούν την διαγραφή των εν λόγω δεδομένων σύμφωνα με τον Γενικό Κανονισμό Προστασίας Δεδομένων.
10. Οι εκπομπές των παραγωγών του σταθμού διατηρούνται σε αρχείο επ&#39; αόριστον, εκτός αν αιτηθούν την διαγραφή των εν λόγω δεδομένων σύμφωνα με τον Γενικό Κανονισμό Προστασίας Δεδομένων.

### Άρθρο 5: Ευθύνες και προνόμια μελών
1. Τα μέλη του σταθμού έχουν δικαίωμα πρόσβασης στο χώρο του σταθμού και του Studio, που για το ευρύ κοινό για λόγους ασφάλειας και διασφάλισης του προγράμματος δεν είναι προσβάσιμα.
2. Τα μέλη του σταθμού υποχρεούνται να σέβονται το χώρο του σταθμού και του Studio, να τον διατηρούν καθαρό, να φροντίζουν για τη καλή κατάσταση του εξοπλισμού και να αναφέρουν εγκαίρως στη Γενική Συνέλευση ή την Τεχνική Ομάδα, τυχών βλάβες ή ζημιές.
3. Μέλη που συστηματικά δεν παρευρίσκονται σε συνεδρίες των Γενικών Συνελεύσεων και παύουν να συμμετέχουν σε δράσεις του σταθμού, δύναται να διαγραφούν με απόφαση της Γενικής Συνέλευσης.
4. Μέλη που δεν σέβονται τον παρόντα κανονισμό λειτουργίας δύναται να διαγραφούν με απόφαση της Γενικής Συνέλευσης.

### Άρθρο 6: Ευθύνες ραδιοφωνικών παραγωγών
1. Προκειμένου κάποιο μέλος ή ομάδα μελών να αναλάβει ραδιοφωνική παραγωγή θα πρέπει να προβεί σε σχετικό αίτημα στη Γενική Συνέλευση παρουσιάζοντας το περιεχόμενο και τον χαρακτήρα της παραγωγής που προτίθεται να αναλάβει.
2. Κατόπιν έγκρισης από την Γενική Συνέλευση και εφόσον το συγκεκριμένο μέλος ή ομάδα μελών δεν γνωρίζουν τον χειρισμό του εξοπλισμού του studio, θα πρέπει να παρευρεθούν κατά τη διαδικασία κάποιας υπάρχουσας παραγωγής, με απόφαση της Γενικής Συνέλευσης, προκειμένου να εξοικειωθούν, ή να ζητήσουν βοήθεια απ&#39; την  ομάδα.
3. Παραγωγοί που συστηματικά δεν παρευρίσκονται σε συνεδρίες των Γενικών Συνελεύσεων και παύουν να συμμετέχουν σε δράσεις του σταθμού, δύναται να βγουν από το πρόγραμμα του σταθμού με απόφαση της Γενικής Συνέλευσης.
4. Παραγωγοί που έχουν τακτική εκπομπή και δυο συνεχόμενες φορές δεν ανταποκρίνονται στις υποχρεώσεις τους χωρίς να ενημερώσουν, βγαίνουν αυτόματα από το τακτικό πρόγραμμα.
